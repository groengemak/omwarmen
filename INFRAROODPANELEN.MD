# Infraroodpanelen

> *Infraroodpanelen bieden de zekerheid dat je niet in de kou komt
> te zitten.  Ze stralen lokaal, en de warmte verspreidt zich daarna.
> In het geval het erg koud wordt bieden ze dus een comfortabele zone.*


Hierom zijn infraroodpanelen zuinig:

  * Ze warmen snel op en kunnen dus ook gemakkelijk uitgeschakeld worden.
  * Koppeling met bewegingssensor en thermostaat is goed mogelijk.
  * Ze verwarmen in principe een zone, daarbuiten kan het koeler zijn.
  * De lucht wordt niet echt verwarmd, eerder objecten en personen.
  * Minder warme lucht betekent minder onbenutte warmte tegen het plafond.
  * Koudere luchttemperatuur voelt al prettig, navenant minder warmtelekkage.

Hierom zijn ze prettig in een plan voor omwarmen:

  * Ze zijn eenvoudig te installeren, want elektrisch.
  * Ze kunnen in principe snel worden geleverd.
  * Ze bieden hierdoor zekerheid: ze maken afsluiten warmtenet/gas minder eng.
  * Ze kunnen aan muur of plafond worden opgehangen, daar waar het nodig is.
  * Ze zijn redelijk goedkoop, ook daarom prima als noodwarmtesysteem.


## Testpaneel als noodpaneel

Veel mensen beginnen een eerste paneel te testen van bijvoorbeeld 300 Watt.
Dit paneel kan later worden gebruikt als dynamisch bijzetpaneel, voor het
geval het niet lukt zonder.  Als noodpaneel, dus.  Op korte afstand komt
er relatief veel infraroodstraling aan, doordat het dan nog minder
verspreid is, dus het kan netzo werken als een ouderwets kacheltje.

Algemeen is het nuttig te beseffen dat eventuele problemen niet zo zwart-wit
zijn als met complexere warmtesystemen, die te weinig warmte kunnen geven en
dan langdurige kou afgeven.  In dat geval is een infraroodpaneel sneller bij
te plaatsen dan veel andere systemen, gewoon met een stekker ergens in een
stopcontact.  Ook nuttig te beseffen is dat falen nooit voluit gebeurt; er
is gewoon wat te weinig warmte, maar het is nog altijd oplosbaar met een
trui, deken of jas.  Niet ideaal, maar ook verre van dodelijk.  En doenlijk
om een paar dagen mee te overbruggen tot een extra paneel arriveert.

## Aanvulling op achtergrondwarmte

Er zijn geluiden dat verwarmen op alleen infraroodpanelen problemen kan
geven, zoals bevroren waterleidingen.  Dit zou in theorie kunnen als er te
weinig gestookt wordt, dus de thermostaat uit bij vorst in plaats van op
een graad of vijf.

De zones die gevormd worden onder of naast infraroodpanelen zijn al in de
herfst voelbaar voor een mens, zelfs al wordt de warmte dan als heel subtiel
ervaren.  Met een gelijkmatige achtergrondwarmte vermindert dat effect.

Een prettige vorm van achtergrondwarmte is vloerverwarming, in dit geval
uit zonnecollectoren.  Het idee is uit de zon te winnen wat er te winnen
valt, en dat op te slaan in het beton van de woonvloer.  Dit is in principe
gratis warmte, en een prettige offset voor infraroodpanelen.

De infraroodwarmte vult aan waar nodig, en is daarom aangesloten op een
thermostaat en, waar gewenst, een bewegingssensor.  Met name voor losse
plekken zoals een werkplek kan beweging als voorwaarde worden gesteld.
Daarbij kan mogelijk een beeldscherm worden benut; als dat uitschakelt
dan kan de warmte dat wellicht ook doen.

Als het buiten stervenskoud is, dan is het vaak ook kraakhelder.  Water
in de lucht bevriest dan namelijk ook.  Er kan nu dus in principe meer
(diffuus) licht worden opgevangen dan bij druilerig weer.  Dit betekent
dat er op minder infraroodpanelen hoeft te worden gerekend.

## Energieneutraal is niet prijsneutraal

Zonnecellen leveren vooral elektriciteit in de zomer.  Geheid dat prijzen
op de energiemarkt gaan varieren en dat de prijzen voor elektra in de zomer
hoger worden dan in de winter.  Energieneutraal is een ander doel dan een
energierekening op nul.  Wil je dat ook, dan moet je mogelijk meer
overcapaciteit hebben, of andere vormen van duurzame energie afleveren.

Er zijn meer factoren die hierbij een rol spelen trouwens; zo is er ook
energiebelasting, die een vast bedrag uitkeert en daarna terugclaimt per
kWh en zeker per m3 gas.  Daar pluk je sowieso de vruchten van met een
energieneutrale woning, en dat zal alleen meer worden naarmate de druk
van klimaatverandering toeneemt en moet worden overgezet naar burgers.

## Regelbaar

De opbrengst van zonnecellen is erg dynamisch, en het kan geen kwaad om
dingen te kunnen regelen.  Denk alvast na over een regelsysteem, zoals de
SolBus van GroenGemak, voor een overzichtsplanning van wat wanneer aan en
uit zou moeten gaan.  Dit kan bijvoorbeeld de keuze van een thermostaat
beinvloeden.  In het ideale geval kan een thermostaat worden bijgesteld
aan de hand van dit soort gegevens (en kan de mens dat weer bijstellen en
kan dit worden opgepikt als dat niet uitkomt).

## Berekeningen

Als voor vloerverwarming 3 kWh/dag.m2 nodig is, dan kunnen we stellen
dat we 125 W/m2 moeten aanhouden.  Gangbare adviezen zitten rond
35 W/m3 waarbij een hoogte van 2.8 m wordt aangenomen, dus dat komt
neer op 100 W/m2.  In die richting dus.  Uiteindelijk hangt het vooral
af van de mate van isolatie.

Een paneel van 700 W bestrijkt dus hooguit 7 m2, een paneel van 300 W
bestrijkt 3 m2, enzovoort.  Een ruimte kan maarzo met minder dan het
totale vloeroppervlak zijn uitgerust.  De vraag die dan rijst is wat
er gebeurt met de temperatuurgradient in die tijd; zijn de zones
werkelijk warmer dan de andere gebieden, en wanneer zijn die andere
gebieden tenminste vrij van vorst?

We kijken bij [ThuisBaas](https://www.thuisbaas.nl/faq-infraroodverwarming/)
dat door Urgenda is opgestart.  Zij geven aan:

  * Een ruimte van 25 m2 moet worden verwarmd als 25 m2
  * Een dubbelglasraam van 3x2 m2 met correctiefactor 1,8 telt 9 m2 bij
  * Een binnendeur voegt 2 m2 toe
  * Totaal te verwarmen equivalent van 36 m2
  * Dat kan met ongeveer 1600 W, bijvoorbeeld 700+500+500

Dit zal vermoedelijk niet op zones ingericht zijn, anders werden ramen
en deuren anders besproken.  Het idee is hier dus een egale en aangename
warmte door het hele huis.  De vraag is (nog altijd) of dat nodig is.

**Praktijk:** Het lijkt erop dat stoken van mijn woning ongeveer
0,75 kWh/˚C/d kost.  Dat wil zeggen, om gedurende de dag 1 ˚C boven
de gemiddelde buitentemperatuur te blijven is 0,75 kWh nodig op die
dag.  Let wel, daarmee zijn variaties in de temperatuur niet meegerekend,
dus een marge is prettig.  Met het bereik dat hieronder wordt berekend
kun je dus ook zien welke diepste nachttemperatuur overwonnen kan worden
met een vast ingestelde temperatuur, met minder activiteit overdag als
het dan warmer is.

Ik heb 3 panelen van 700 Watt en 2 van 600 Watt verdeeld over de
woonvloer.  Daarmee is 3x700 + 2x600 = 3,3 kW op te wekken.  In een
dag zelfs 79,2 kWh/d.  Daarmee is een temperatuursverschil met buiten
te overbruggen van 79,2 kWh/d / 0,75 kWh/˚C/d = 105 ˚C.  Dus als ik
het binnen 18 ˚C wil hebben dan mag het buiten dalen tot -87 ˚C.  Dat
lijkt me afdoende!

De plaatsing van panelen is redelijk willekeurig; in principe stroomt
de warmte altijd naar de koudste plekken.  De vraag is dus vooral waar
je snel warmte wenste.  Ook de vermogens kies je vooral op de plek waar
je het snelst warmte wilt, bijvoorbeeld bij het bureau of de bank waar
je stilzit.  In een keuken ben je beweeglijker en zul je mogelijk een
wat lagere temperatuur instellen.

## Waarnemingen: Gevoelsmatig

In de winter van 2020/2021 was ik elke dag en avond thuis wegens lock-downs.
Dat jaar heb ik het verwarmen van mijn woonverdieping uitgeprobeerd
met louter infraroodpanelen.  De radiatorverwarming was geinstalleerd,
maar heb ik niet gebruikt.

Ik heb gemerkt dat mensen angstig zijn als het om warmte gaat en
liever niet ingrijpen in iets dat werkt.  Toch was dit geen experiment.
De insteek was dat een nieuw paneel snel bij te bestellen is als het
nodig mocht zijn, en dat als ze het niet zouden trekken dat de
temperatuur dan niet opeens extreem koud is, maar wat onaangenamer.
In Nederland wordt het buiten nooit levensbedreigend koud, dus zal dat
binnen ook nooit zo zijn.

De praktijk was inderdaad **bijzonder aangenaam**.  Het verbaasde me dat
het ondanks de losse plekken voelde als centrale verwarming, en wel
veel meer dan met een stel radiatoren.  Het verschil tussen ruimtes
met anders ingestelde temperaturen was voelbaar, maar binnen een
ruimte waren de verschillen niet groot.  Dit komt uiteraard doordat
de panelen in milde omstandigheden ook maar matig opwarmen, zoals
tot 40 ˚C.  Die warmte verdeelt zich maar de doorvoorsnelheid is
minder.

Naarmate het buiten afkoelt wordt meer warmte onttrokken aan de
woning en wordt het wat kouder richting de buitenkanten (niet naar
buren die ook stoken tot kamertemperatuur) en de panelen zelf worden
warmer.  Als je dan langs een paneel loopt voel je de aangemane
**warmte als van een vuur of zonnestraling**.  Dan neemt ook
het gevoel van centrale verwarming af.  Overigens is dat vergelijkbaar
met een radiator, die ook warmer wordt gestookt als het kouder wordt,
en dan voelt het daar vlakbij ook warmer.

Men zegt vaak dat je een **lagere kamertemperatuur** instelt als je
infraroodpanelen neemt.  Dat lijkt te kloppen, en wel als je dicht
bij een paneel zit.  Je zou een radiator ook omlaag regelen als je
daar vlakbij zit, alleen is dat niet altijd de praktijk.

Het idee van het **verwarmen van het gebouw** in plaats van de lucht
erin werkt ook in de praktijk.  Met name 's ochtends was maar een paar
graad van de temperatuur gedaald, terwijl het met radiatoren ronduit
kil kon zijn bij het opstaan.  De panelen overwinnen de paar graden
temperatuurverschil in ongeveer een uur en daarna wordt het kalmpjes
bijgehouden.  Dit versterkt ook het geloof dat het gebruik van
zonnecollectoren met de betonvloer als warmteopslag goed zal uitpakken.
Met name in ruimtes op het noorden, die minder zon opvangen.

We hebben een **pittige winterweek** gehad van 6-14 februari 2021, met
temperaturen rond -5 ˚C en gevoelstemperaturen zo laag als -15 ˚C.
Overal lag een dik pak van 10-30 cm sneeuw, en we konder schaatsen
op natuurijs.  Ook deze periode is moeiteloos doorlopen met een
aangenaam constante binnentemperatuur, veel prettiger dan wat ik uit
het verleden kende met warmtenet en radiatoren in dezelfde woning.
Precies zoals verwacht resulteerde een verdubbeling van het te overwinnen
temperatuursverschil met buiten in een verdubbeling van de "aan" tijd
van de panelen en een verdubbeling van het verbruikte vermogen.  Zie
de WAARNEMINGEN voor details.  Het klopte inderdaad dat we veel zon
hebben gehad in deze week, waardoor het in de woonkamer op het zuiden
1-2 ˚C warmer werd dan op de thermostaat ingesteld.  De verlenging
hiervan naar de noordkant via zonnecollectoren lijkt inderdaad slim,
mits die goed rechtop staan en dus grotendeels sneeuwvrij zijn of
warm genoeg worden om de sneeuw te doen smelten.

## Waarnemingen: Thermostaten

Een infraroodpaneel heeft een thermostaat nodig.  Ik heb bij elk
paneel een eigen thermostaat geplaatst, zodat ik kan controleren waar
de warmte terechtkomt: bank, stoel, tafel, overloop, ...

Het idee van **verwarming per zone werkt**, ook binnen een ruimte.
Wel is het zo dat een hoger afgestelde thermostaat warmte af zal staan
aan een koeler deel als de warmte daar gemakkelijk heenstroomt, en
daarmee de hele ruimte kan overnemen.  Dat is ook logisch, en betekent
dat elke thermostaat een ondergrens aangeeft, en dat een thermostaat
per zone handig kan zijn als je wilt variëren, en overbodig als je
dat niet wilt.  Bijvoorbeeld in een gezin is deze controle minder
zinvol, doordat meer mensen ook meer in beweging zijn, dan in een
eenpersoonshuishouden.

Het doel van de thermostaat is het infraroodpaneel op die temperatuur
te brengen dat het warmte uitstraalt die compenseert voor lekkage
die volgt uit temperatuurverschillen naar de omgeving, en de weerstand
die de stroomsnelheid van de warmte naar die omgeving regelt.  Het
is een aardig lineair systeem en dus **heel voorspelbaar door te rekenen**.
Het enige wat nodig is zijn een paar metingen van de gebruikte energie
over een periode en de bijbehorende gemiddelde binnen- en buitentemperatuur.
Daarin zitten meetvariaties, dus meer metingen geven meer informatie.  Ook
wordt **het nut van isolatie inzichtelijk** gemaakt door zulke berekeningen,
want je kunt oude en nieuwe situaties in elkaar omrekenen en vergelijken.

Lineariteit maakt het mogelijk om te berekenen hoeveel je verbruikt bij
bepaalde temperaturen, maar daarbij speelt ook mee of ze volop moeten
draaien, en dus voldoende mee kan **doorstoten naar lagere temperaturen**.
Op dat punt ben ik volstrekt gerustgesteld, want de panelen zijn grote
periodes uitgeschakeld.  In de keuken op het noorden branden ze nog
het meest, maar ook daar trekt het vriesnachten wel.  De enige tijden
waarop het koud is zijn dezelfde als met radiotoren, namelijk als het
regent/waait.  Dat is blijkbaar een tijd waarin veel warmte afgevoerd
wordt.  Het is minder erg met infraroodpanelen, maar de conclusie
blijft dat het zinvol is om ook beter te isoleren; in die richting is
nog wel wat rek over.

Niet alle thermostaten werken even goed.  Ik heb het niet over onhandige
problemen met batterijtjes in draadloze aansturing, ik heb dat vermeden
door bedrading, maar die keuze kan iedereen zelf maken.  Ik heb het over
het verschil tussen mechanische en elektronische thermostaten.  Met name
**infraroodgevoelige thermostaten** werken heel goed.  Ik had een model
dat totaal geen hysteris heeft, dus dat inschakelde zodra een enkele
meting onder het doel zat en uitschakelde zodra het erboven zat.  Dit
begint met een langere inschakeling, dan ziet hij een lichte overhoot en
schakelt uit, even later weer in, het gaat een tijdje heen en weer tot
het ten slotte tot rust komt en af en toe maar even inschakelt.  Dit is
de meest precieze manier om de temperatuur van het paneel af te stemmen
op de vraag naar infraroodstraling.  In vergelijking hebben **mechanische
thermostaten** een veel grotere hysterises, en dat maakt de temperatuur
van de panelen periodiek te warm en te groot; dit is precies hoe je een
hysteresis in een thermostaat bouwt, door bij een lagere temepatuur in
te schakelen dan die waarbij je uitschakelt.

De vermogens van een infraroodpaneel zijn hoog, en **schakelen met relais**
is welhaast nodig.  De meeste thermostaten zijn gemaakt om een pomp aan
en uit te schakelen, of een klep te openen en te sluiten, dus veel lagere
vermogens.  Dat sluit niet goed aan.  Als een thermostaat het vermogen
aankan dan nog kan het gebeuren dat het sneller slijt dan anders.  Vonken
zijn niet te verwachten, want een paneel is een pure weerstandsbelasting.
Maar algemeen is het een goed idee om te werken met **solid state relais**
die aangestuurd worden met een signaal uit de thermostaat; dit kan triviaal
met mechanische en vraagt handigheid met elektronica voor een elektronische.



