# Douche Warmtewisselaar

> *Terugwinnen van douchewarmte scheelt ongeveer de helft van de energie
> of, als je douchet op zonnewarmte, halveert het het boilervolume voor
> douchen.  Als overschot na douchen gebruikt wordt voor opwarmen van
> beton via vloerverwarming, dan is daarop dus ook impact waarneembaar.*

Zonder Douche-WTW is een 160 liter boilervat even efficient als eentje
van 80 liter met.  Simpele keuze dus.

Een bekend merk lijkt Q-Blue te zijn, met de
[QB1-21](https://www.warmteservice.nl/Duurzaam/Warmteterugwinunit/Douche-WTW/Q-Blue-showersave-QB1-21-douchepijp-wtw-rendement-64%2C6%25-bij-flow-9%2C2L-min-2100mm/p/L05015)
als huidig topmodel.  Dit kan in de WC worden gemonteerd, pal onder de douche.
De WTW zou parallel aan het afvoerkanaal worden gemonteerd, dat nu netjes
afgetegeld is en dan dus opengebroken moet worden.

Bij 9,2 l/min is het rendement 64,6% en vermoedelijk meer bij een spaarkop
van 6 l/min.  Het doet er niet toe of het wordt aangevoerd naar de koude
aansluiting van de douchemengkraan en/of aan de koude ingang van de
zonneboiler, uiteindelijk is het extra toegevoerde warmte die bij het warme
water wordt gemengd.

> (Bij een hygieneboiler is er geen mogelijkheid de zonneboiler wat langer te
> laten doorstromen ten gunste van afgifte van warmte terug aan de boiler.
> Het gaat om nogal weinig volume, dat is zo ontworpen ter bestrijding van
> Legionella, dus vergeet dit ook liever.)

**Saillaint** zijn de volgende punten:

  * Een gewone boilerwikkeling zou weleens afdoende verwarming kunnen
    oplopen na een warmtewisselaar.  Dat kan een duurdere hygieneboiler
    uitsparen.  Merk wel op dat dit alleen geldt voor douchewater, niet
    voor een warmwaterkraan op een wasbak.

  * Als een boiler ooit mocht onderpresteren is het vrij simpel om er
    een doorstroomboiler achter te plaatsen.  Die slaat dan aan om het
    tekort aan warmte aan te vullen.  Dit is elektrisch en dus zeer
    inefficient, maar juist dan is een warmtewisselaar van grote waarde
    omdat het veel minder energie nodig maakt.


## Koud, Warm, Lauw

We zullen hieronder spreken van "lauw water" voor de aansluiting die
uit de Douche-WTW komt.  Let op dat dit water koud is *tenzij* er op
hetzelfde moment gedouchet wordt.  Ofwel, lauw water is amper nuttig
te gebruiken, behalve voor het douchen.

Een hele hippe, maar niet bestaande, Douche-WTW zou de warmte in een
PCM opslaan, en later gebruiken om langsstromend water op te warmen.
Die hele hippe warmtewisselaar is dan echter wel een risico voor
Legionella, en daardoor juist voor douchen niet betrouwbaar.


## Aansluiting Douche en Zonneboiler

Het lauwe water uit de warmtewisselaar wordt in elk geval aangesloten
op de koude ingang van de mengkraan voor de douche.  Daar duurt het even
voor het warm wordt, dus als het stabiel moet zijn qua temperatuur is
een thermostaatkraan handig.

De grote vraag is echter wat te doen met de koude ingang van de
zonneboiler.  Sluiten we die ook aan op het lauwe water?  Dat helpt
dan alleen tijdens het douchen, maar dat is toch 11 MJ uit een totaal
van 44 MJ aan dagelijkse zonnewarmte, en dus mogelijk de moeite.

Soms heb je geen keuze.  Als het lauwe water niet als aparte leiding
wordt aangelegd gaat het door de koudwaterleiding, en dan is er niets
te kiezen behalve de plaats waar de zonneboiler staat.  Het plan hier
is een extra leiding voor lauw water, en dan is er wel een keuze.

Qua warmte maakt het de zonneboiler niet uit of het die toevoegt aan
warm of koud water.  De overdracht is iets effectiever bij koud water,
maar uiteindelijk regelt de thermostaatkraan (bij gegeven liters per
minuut) dat de zonneboiler precies genoeg warmte afstaat om de gewenste
hoeveelheid warmte aan de douche te leveren.

Waar wel iets te winnen valt, is bij terugwinning van warmte uit het
rioolwater, omdat die warmte anders weg is.  De overdracht in de
warmtewisselaar is beter naarmate het water er langzamer door stroomt.
De rioolkant is daarin niet te regelen want die moet doorlopen, maar de 
aanvoer van koud water kan wel vertraagd worden als niet al het water
voor de douche er langs stroomt, maar alleen de koude ingang naar de
douchekop.  Daarom lijkt het handiger om de koude ingang van de
zonneboiler aan te sluiten op koud water in plaats van lauw water.

