# Warmtepomp voor ruimtewarmte: Voorlopig niet

> *Veel duurzame verwarmingen gebruiken een warmtepomp.  Deze nog even niet.*

Warmtepompen verplaatsen energie, en om dat te doen is energie nodig.
Dat is minder energie dan hetgeen verplaatst wordt.  Hierdoor kun je
met 1 kWh bijvoorbeeld 3,5 kWh warmte ter beschikking krijgen, mits
je een "afzetpunt" hebt.

Warmtepompen zijn ongeschikt voor al te hoge temperaturen, zoals die
van het douchen zonder risico voor Legionella.  Tegelijk is de
capaciteit te laag om doorloopboiler te kunnen spelen.  De moeilijkste
vraag vereist dus een zonneboiler of naverwarming.

Voor ruimteverwarming is een warmtepomp wel een optie, mits je ook de
bron weer aanvult in het warme seizoen.  Dat laatste wordt al genoemd
als extra mogelijkheid van de vloerverwarming, koeling in de zomer.
Vloerverwarming is ook min of meer nodig voor een warmtepompt, want je
hebt een wat groter afgifteoppervlak nodig om genoeg te hebben aan een
lagere temperatuur, in vergelijking met traditionele radiatoren.

Gegeven de wens van best-effort vloerverwarming met infraroodpanelen
om het af te toppen, en gegeven dat de capaciteit voor de zonnepanelen
daarvoor toch "over" is, lijkt dit vooralsnog een hoge investering die
weinig of niets oplevert.  Dus nog even geen warmtepomp.

Het blijft echter een interessante uitbreiding voor de toekomst.  Voor
een grotere capaciteit woningwarmte bijvoorbeeld, of als de schattingen
niet goed uitkomen.  Het kan helpen dat dan een kleinere capaciteit
gevraagd wordt dan wanneer de warmtepomp alles moet doen.  Het kan zelfs
zijn dat een warmtepomp in een zonneboiler al zinvolle warmte toevoegt.

Vooralsnog is de redenatie dus dat de flexibiliteit van infraroodpanelen
beter kan worden benut voor de koudste periodes.


## Heipalen als Warmtesnelweg

*Dit is nogal vaag, maar alvast wat gedachtes.*

Volgens het bouwdossier zijn heipalen ingebracht.  Die zouden normaliter
van gewapend beton zijn, en een diameter hebben van 32x32 cm of 0.10 m2.
De geleiding zou vooral vertikaal zijn, en wel 2.0 W/m.K dus voor dit
oppervlakte is dat 0.2 W.m/K.  Grond zit op 0.3 W/m.K dus het verkort
vertikale afstanden ongeveer 7x; met een meter boren bereiken we 7m
diepte.  Dat is een ruwe benadering, een analyse of numerieke procedure
kan dat nauwkeuriger bepalen.

Normaliter [boort men 25m - 150m diep](https://www.verwarminginfo.nl/warmtepomp/grond-water-warmtepomp)
dus of dit betekenisvol is?  De reden voor deze diepte is constante
temperatuur te bereiken; dat is een andere functie dan opslag van
warmte.  In de praktijk zal de warmtepomp een combinatie doen van de
twee functies opslag en afzetten: hij zet zich af van de accumulatie
uit het verleden.  Warmteopslag gebeurt echter in waterlagen die diep
in de grond zitten, en op een zeer constante temperatuur blijven.
Het [grondwaterpeil op 197B, Schabbinklanden 73](https://grondwater.webscada.nl/twentswaternet/)
zit rond 39 meter onder NAP, en het adres zelf zit 40 meter boven NAP,
dus het water zit 79 meter onder de grond.  Dit is vermoedelijk niet
die diepe waterlaag; dit water stroomt veel vrijer, neem ik aan.

Een aardige [uitleg van warmteopslag](https://expertisecentrumwarmte.nl/themas/technische+oplossingen/techniekfactsheets+energiebronnen/factsheet+warmteopslag/default.aspx)
helpt.  Maar ook de simpel klinkende "bodemlus" gaat toch wel 150 meter
de diepte in.  Horizontale plaatsing is ook niet ideaal.  Het enige dat
ondiept lijkt te werken is een watertank, eventueel ondergronds.

Eens kijken, de gang is 4m x 1m = 4 m2.  Stel dat we daar 1m diep gaan,
dan hebben we 4 m3 maar, dankzij de 7x effectief iets rond 28 m3.  Qua
warmtecapaciteit in grond is dat 1900 J/kg.K, helemaal niet slecht bij
een soortelijk gewicht van 1300 kg/m3.  We hebben dus
28 m3 x 1300 kg/m3 x 1900 J/kg.K = 69 MJ/K.  Verwarm dat van 10 ˚C tot 25 ˚C
en je hebt 15 K x 69 MJ/K = 1 GJ opslag.  Dat is te weinig om de
seizoenen mee te overwinnen.  Trekken we de hobbykamer erbij dan verdubbelt
het naar 2 GJ.

**Heipalen delen met buren.**
Dit alles gaat ervan uit dat de capaciteit niet gedeeld wordt met de buren,
maar heipalen zitten onder gedeelde muren dus dat is meestal anders.
Zou dit een probleem kunnen zijn als we elk aan "onze kant" blijven en de
helft van de capaciteit gebruiken?  In elk geval niet iets om te doen zonder
overleg, want gedeelde bodem zomaar verwarmen is niet netjes!

Enfin, heipalen kunnen op korte termijn als opslag dienen, maar niet over
de seizoenen heen zo te zien.  Er is ook nog de vraag of voldoende vermogen
geleverd kan worden; dat zal afhangen van het raakvlak en de weerstand rond
de geleiders.  Het meeste zal niet naast een heipaal liggen en daarmee minder
functioneel zijn; het zou wel een "opwarmer" kunnen zijn.  Dat is ook een
manier om met buren af te stemmen trouwens; twee heipalen en dan overleggen
om ze in omgekeerde volgorde aan te spreken, dat is in beider belang.  Ook
is het denkbaar om de heipalen aan weerszijden te gebruiken als de
mogelijkheden halveren.  Het is fraai en redelijk dat op de uiteindes heipalen
voor alleen die woningen zijn ingeramd, die hebben tenlotte ook een groter
oppervlakte voor warmteverlies.

