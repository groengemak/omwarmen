# Warmte uit Grijs Water

> *Grijs water is huishoudelijk rioolwater met uitzondering van dat van het toilet.
> Dit water is vaak verwarmd, bijvoorbeeld tot 30˚C, en dat kan warmte leveren.*

Een gemiddelde persoon gebruikt
[107 liter water per dag](https://www.waternet.nl/service-en-contact/drinkwater/gemiddeld-waterverbruik/)
en de helft is voorverwarmd (douche/bad, kleding wassen, afwassen) tot ongeveer 30˚C.
Het meeste, zeg 100 liter, keert terug in het riool op een temperatuur van, zeg,
gemiddeld 20˚C.

Onderstaande berekeningen zijn per persoon; veel daarvan kan voor een gezin met
ongeveer het aantal gezinsleden worden vermenigvuldigd.

**Passief.**
Kunnen we de warmte van het warme water passief gebruiken in vloerverwarming?
Die overwint 30˚C - 18˚C = 12˚C en biedt dan 50 kg * 4200 J/kg.K * 12 K = 2520 kJ,
of 700 Wh.  Aardig, maar niet spectaculair; het equivalent van 1 IR-paneel van
700 Watt dat een uur brandt, daar wordt het huis niet heel warm van; uitgaande van
0,8 kWh/˚C/d warmt het 0,9˚C bij. Een oorzaak is de relatief hoge afgiftetemperatuur,
die passief gebruik weinig nuttig maakt.

**Actief.**
Tweede poging.  Actieve warmteonttrekking met een warmtepomp.  In principe kunnen
we tot vlak boven 0˚C dalen en dan blijft het nog vloeibaar.  Dat kan met al het
grijze water worden gedaan.  100 kg * 4200 J/kg.K * 20 K = 8.4 MJ = 2.3 kWh.
Dit is al een stuk interessanter; het maakt 2,9˚C verschil.  Daarbij zij opgemerkt
dat het beter gemikt kan worden op koudere dagdelen, door het actieve effect is er
minder haast om de warmte meteen in te zetten.  De hele dag is dus ongeveer het
dubbele te halen, alleen 's avonds zelfs meer.  Wat dit kan helpen doen is dag/nacht
verschillen op te vangen.  We hebben dan wel een opslagtank van 100 liter nodig, en
die moet wel goed geïsoleerd zijn.  Dat de temperatuur middelt doet er dan niet toe.

**Hyperactief.**
Kunnen we een ijswater afleveren?  Mogelijk kan ijs geen kwaad als het riool maar
niet verstopt raakt.  Als ongeveer de helft van het water bevriest dan is het nog
weg te spoelen.  Bij de overgang tussen water van 0˚C naar ijs van 0˚C kan latente
warmte worden onttrokken, 334 kJ/kg.  Als tot de helft gaan dan komt 167 kJ/kg
beschikbaar.  Dagelijks is dat 100 kg * 167 kJ/kg = 16,7 MJ = 4,6 kWh.  Goed voor
5,8˚C extra warmte in huis.  Samen met de 2,9˚C uit "normale" actieve onttrekking
zit je dan op 8,7˚C aan extra verwarming.  En al wat daarvoor nodig lijkt, is te
blijven roeren, zoals in een ijsmachine, om kristalvorming te voorkomen tijdens
het onttrekken van warmte.

**Douchen.**
Of je op deze energie zou kunnen douchen en wassen en afwassen is niet zondermeer
duidelijk; de berekening gaat immers uit van aanvoer van onder andere die warmte.
Echter, het stukje dat hyperactief is, en ook het gebied van de binnenkomende
temperatuur rond 10˚C, vormen een redelijke basis.  Actief kan dus maar de helft
worden verwacht, dus 4,2 MJ en de hyperactieve toevoeging van 16,7 MJ mag helemaal
worden aangenomen.  Samen dus 20,9 MJ waarin 11 MJ voor douchen inderdaad voorkomt.
De resterende 9,9 MJ = 2,8 kWh is dan goed voor verwarming met 3,4˚C extra.
Het blijft een vraag of een warmtepomp voldoende temperatuur en doorstroom biedt
voor douchen of een doucheboiler.  Duidelijk is wel dat er veel meer te winnen
is dan met een Douche-WTW, die ongeveer de helft van de warmte passief terugwint.

**Zonvrij.**
Vooral in tijden dat de zon niet schijnt kan deze energie heel veel toevoegen.
Dat geldt niet alleen voor bewolkte dagen, maar ook voor de winter en zelfs
voor nachten in de herfst.  Het in de nacht draaien van vloerverwarming is
ronduit opportuun.  Bovendien is het ook denkbaar om het reservoir wat sneller
te legen als er een lading is binnengekomen, omdat vloerverwarming toch een
trage reactie vertoont.

**Koelen.**
De actieve variant is ook een optie om mee te koelen.  Dan wordt het water dat
uitgevoerd wordt dus actief naverwarmd; warm water zou je mogelijk liever laten
doorlopen.  Ga dus uit van dagelijks 50 kg op 10˚C of 100 kg op 20˚C; als je
tot 30˚C verwarmt, dat redelijk lijkt, dan komt dat op hetzelfde neer.  Je
kunt dan 50 * (30˚C - 10˚C) * 4200 J/kg.K = 100 * (30˚C - 20˚C) * 4200 J/kg.K
= 4.2 MJ aan warmte onttrekken.  Als je doorstoot tot hogere temperaturen dan
is het aantrekkelijk om de hele 100 kg te gebruiken; ga je tot 40˚C dan kun je
8,4 MJ onttrekken en ga je door tot 50˚C dan kun je 12,6 MJ onttrekken.
Echter, het idee is
[maximaal 30˚C te lozen](https://www.infomil.nl/onderwerpen/lucht-water/handboek-water/wetgeving/algemene-regels-lozingsroute-schema/zorgplicht/)
op het riool, dus dit schaalt niet zo ver op.  Dit lijkt wel iets waar een
overheid nuttige dingen over zou kunnen zeggen.  Het is ook iets wat met een
vooropslagtank rustigaan kan afkoelen (of opwarmen) zonder de complexiteit
van een diepe sonde.

**Regenwater.**
Regen stroomt ook het riool binnen, al gebeurt dat meestal buitenlangs.  Het
onttrekt ook warmte aan de woning, dus het is een opportune gelegenheid om
warmte te onttrekken.  Afgespoelde warmte kan (ruimschoots) teruggewonnen worden
bij (hyper)actieve onttrekking.  Smeltwater van sneeuw en hagel is rond 0˚C,
maar met hyperactieve onttrekking is zelfs daar iets mee te doen, en het is
een grote winst omdat de smeltwarmte ten dele aan de woning wordt onttrokken.

**Parasitair.**
Je zou kunnen redeneren dat je de aangeleverde watertemperatuur uitbuit en dan
koud weer teruglevert.  Dat lijkt parasitair.  Echter, de aangeleverde
temperatuur is niet verwarmd, maar gewoon de grondtemperatuur.  Diezelfde bron
wordt ook weer gebruikt voor het gelijktrekken van de warmte.  Uiteindelijk
is dit dus niet zo anders dan bodemenergie, alleen met reeds aanwezige
infrastructuur als sonde.  Ik kan geen regels over minimale temperaturen
of ijspercentages vinden, maar bij overmatige verwachtingen volgen die vast snel.
Uiteindelijk trekt de grondtemperatuur alles naar 10˚C en loopt het door,
maar dat kan zo lang duren dat verstoppingen ontstaan.  Rustigaan doen dus.

